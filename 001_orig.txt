Dē dīlēctiōne.

Pompēius rēgnāvit, dīves valdē et potēns, quī fīliam ūnicam pulcherrimam habēbat, quam ita tenerrimē dīligēbat, quod prō eius cūstōdia quīnque mīlitēs eī assignāvit, ut contrā omne perīculum sub pena gravī eam cūstōdīrent. Mīlitēs vērō diēbus ac noctibus armātī eam cūstōdiēbant, et ante ōstium camerē lampadem ārdentem ōrdinābant, nē aliquis dē nocte ad eam accēderet ipsīs dormientibus vel eīs ignōrantibus. Et quendam caniculum bene lātrantem habēbant, per cuius lātrātum excitārī possent. Puella ista tenerrimē nūtrīta erat, que multum anhēlābat, mundī spectācula vidēre. Cum autem semel forās perspexisset, vēnit quīdam dux, quī, cum oculōs impudīcōs in eam iniēcisset, statim captus est in amōrem eius, quia pulchra nimis erat et oculīs omnium graciōsa ac imperātōris fīlia ūnica, que post mortem patris iūre hērēditāriō imperium obtinēret. Dux iste multa eī prōmīsit, ut eius cōnsēnsum obtinēret. Illa vērō, spērāns dē prōmissiōne, cōnsēnsit, statim caniculum parvum occīdit, lampadem extīnxit et dē nocte surrēxit et ducem est secūta. Manē vērō facta est questiō, ubi dēvēnit. Erat tunc in palāciō rēgis pugil fortis, quī semper prō justīciā imperiī pugnāvit. Quī cum audīsset, quod fīlia patrem contempsit, agilī cursū post eam currēbat. Dux vērō, cum eum armātum vīdisset venientem, duellum cum eō commīsit. Sed pugil prevaluit et caput eius amputāvit et puellam ad palacium redūxit; tamen faciem patris multō tempore nōn vīdit, sed continuē gemitus et suspīria ēmittēbat. Hoc audiēns quīdam sapiēns in cūriā imperātōris, quī semper mediātor inter imperātōrem et aliōs erat cōnstitūtus, mōtus pietāte, per eum est patrī reconciliāta ac nōbilissimō virō dēspōnsāta. Quō factō varia dōnāria ā patre recēpit. Prīmō ā patre tunicam thalārem polimitam undique intextam et sīc īnscrīptam recēpit: Dīmīsī tibi, nē adiiciās ultrā. Ā rēge quandam corōnam auream habuit sīc īnsculptam: Ex mē tua dignitās. Ā prōpugnātōre habuit annulum ūnum cum hāc scrīptūrā: Dīlēxī tē, disce dīligere. Ā sapiente mediātōre alium annulum recēpit sīc sculptum: Quid fēcī? Quantum? Quārē? Ā fīliō rēgis etiam annulum sīc scrīptum: Nōbilis es, nōbilitātem tuam nē contempnās. Ā Germānō propriō alium annulum, in quō erat scrīptum: Accēde ad mē, nē timeās! Frāter tuus sum. Ā spōnsō sigillum aureum, quō sibi hērēditās spōnsī cōnfirmābātur, collāta est, cuius scrīptūra erat: Iam conjūncta es, amplius nōlī errāre. Puella, postquam ista dōna recēperat, ea quamdiū vīxit cūstōdīvit, et ab omnibus dīlēctā diēs suōs in pāce fīnīvit.

[Moralisatiō.] Cārissimī, imperātor iste est pater celestis, quī vocāvit nōs per passiōnem fīliī suī dē fauce diabolī. Ipse est rēx rēgum et dominus dominantium. Deuter. 32: Numquid nōn ipse est pater tuus, quī possēdit, fēcit et creāvit tē? Fīlia ūnica est anima ratiōnālis, que trāditur quīnque mīlitibus i.e. quīnque sēnsibus ad cūstōdiendum, quī sunt armātī per virtūtēs, quās homō in baptismō recēpit. Istī sēnsūs sunt vīsus, audītus etc., quī habent contrā diabolum, mundum et carnem eam cūstōdīre. Lampas ārdēns est voluntās deō in omnibus subiectā, que dēbet semper ārdēre in bonīs operibus, ut peccātō nōn consenciat. Caniculus parvus bene lātrāns est consciencia, que habet contrā peccāta recalcitrāre, sed heu prō dolor animā volēns mundī spectācula vidēre saepe pergit forās, tociēns quociēns contrā dīvīnum preceptum agit, statim ā duce i.e. ā raptōre īnfernālī voluntāriē est dēducta. Et sīc lampas bonōrum operum extinguitur et caniculus conscientiē occīditur et sīc anima in nocte peccātī sequitur diabolum. Haec cum audīsset pugil noster scīlicet deus, quia nōn est alius quī pugnat prō nōbīs nisi tū, deus noster, statim contrā ducem diabolum pugnāvit et animam ad palacium rēgnī celestis addūxit. Sapiēns mediātor erat Chrīstus dīcente apostolō prīmā Tim. 2:5 'Ūnus deus mediātor deī et hominum homō Iēsūs Chrīstus.' Fīlius rēgis est Chrīstus, unde psalmista: Fīlius meus es tū etc. Frāter noster Chrīstus. Gen. 37: Frāter noster est. Spōnsus noster est Chrīstus, iuxtā illud Oseē 2:20 'Spōnsābō tē mihi in fide.' Et iterum: Spōnsus sanguinum tū mihi es. Per ipsum igitur reconciliātī sumus celēstī patrī et ad pācem vocātī. 'Ipse enim est pāx nostra quī utraque fēcit ūnum'; ad Eph. 2:14. Ab ipsō predicta dōnāria recēpimus, prīmō tunicam tālārem scīlicet cutem suam dignissimam et certē polimitam, quia flagellātiōne cruōre et līvōre et aliīs variīs līvōribus intextam. Cuius textūra nīl aliud habet nisi: Dīmīsī tibi, quia redēmī tē; nē adjiciās ultrā malum agere. Vāde, inquit, nōlī amplius peccāre. Haec est tunica Joseph tīncta in sanguine hēdī. Gen. 37: Iste Chrīstus rēx noster dēdit nōbīs corōnam glōriōsissimam scīlicet dum prō nōbīs voluit corōnārī, et vērē ibī invenīmus: Ex mē tua dignitās. Unde scrībit dē istā corōna Joh. 19:5 Exīvit Iēsūs portāns corōnam spīneam. Chrīstus etiam est prōpugnātor noster, quī dēdit nōbīs ūnum annulum scīlicet forāmen dextrē manūs, et vērē ibi possumus percipere, sīc scrīptum est: Dīlēxī tē, disce dīligere. Apocal. prīmō: Dīlēxit nōs et lāvit nōs ā peccātīs nostrīs in sanguine suō. Chrīstus mediātor noster dēdit nōbīs alium annulum scīlicet forāmen sinistrē manus, ubi vidēre possumus scrīptum: Quid fēcī? Quantum? quārē? Quid fēcī? Meipsum exinānīvī fōrmam servī accipiēns. Quantum? Deum fēcī hominem. Quārē? Ut hominem perditum redimerem. Dē hīs tribūs Zachar. 13:6 Quae sunt istae plāgae in mediō manuum tuārum? Et respondet dīcēns: Hīs plāgātus sum in domō illōrum, quī mē dīlēxērunt. Chrīstus frāter noster est et fīlius rēgis eternī. Dēdit nōbīs tertium annulum scīlicet forāmen dextrī pedis. Et quid ibi nisi: Nōbilis es, nōbilitātem tuam nē contempnās. Similiter Chrīstus est germānus noster, et dedit nōbīs quārtum annulum scīlicet forāmen sinistrī pedis, in quō scrīptum est: Accēde, nē timeās! Frāter tuus sum. Chrīstus est noster spōnsus, quī dedit nōbīs sigillum quō spōnsī hērēditās cōnfirmābātur collāta, id est vulnus lateris suī cum lanceā perforātum propter nimium amōrem, quō tē dīlēxit. Et quid ibī nisi: Iam conjūncta es mihi per misericordiam, nōlī amplius peccāre. Studeāmus ergō, cārissimī, dōna sīc munda cūstōdīre, quod possīmus dīcere illud Matthēī 25:20 'Domine, quīnque talenta trādidistī mihi'. Et sīc sine dubiō poterimus rēgnāre in celestī gremiō, quod nōbīs prestāre dignētur pater et fīlius.
