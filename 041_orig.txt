Dē victōriā Chrīstī et cāritāte eius nimia.

Cosdras imperātor Athēniēnsium contrā Dorensēs pugnātūrus congregāvit exercitum, et super ēventū bellī cōnsuluit Apollinem. Cui respōnsum est, quod aliter nōn vinceret, nisi ipse gladiō interīret hostīlī. Dorensēs hōc audītō dīxērunt, nē quis laederet corpus rēgis Cosdrī. Quod postquam Cosdras cognōvit, mūtātō rēgis habitū arma accēpit et exercitum penetrāvit. Quod vidēns ūnus mīlitum cum lanceā eum usque ad cor penetrāvit et sīc per mortem suam populum suum dē manibus inimīcōrum suōrum līberāvit. Tandem dē morte eius factus est plānctus magnus ex utrāque pōpulī parte.

Cārissimī, sīc dīlēctus dominus noster Iesus Chrīstus cōnsultō deō patre, quod genus hūmānum nōn posset redimī, nisi sī ipse morerētur, venit pugnātūrus in bellō istō contrā diabolum. Et sciēs quod agnōscerētur, mūtāvit habitum suum quandō nātūram hūmānam assūmpsit I. Cor. prīmō: Sī cognōvissent, numquam dominum gloriae crucifīxissent. Imminente vērō diē bellī ūnus mīlitum stāns iuxtā crucem cum lanceā eum usque ad cor penetrāvit, et sīc per mortem suam tōtum genus hūmānum morte iūstē adiūdicātum līberāvit. Dē cuius morte dolor est ex utrāque parte, hoc est dēmonēs multum dolēbant, quod per eius mortem genus hūmānum erat salvātum, ex aliā parte trīstēs erant apostolī dē nece suī dominī. 
